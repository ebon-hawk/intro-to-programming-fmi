# Динамична памет

### Задача 1 → Циклично изместване на масив

Напишете функция, която приема едномерен масив (с произволна дължина и цяло число `K`) и връща нов масив, заделен с точно необходимата памет, в който всички елементи са изместени циклично с `K` позиции надясно.

```
Вход:
[1, 2, 3, 4, 5], K = 2

Изход:
[4, 5, 1, 2, 3]
```

### Задача 2 → Филтриране на масив по делимост със съседи

Напишете функция, която приема едномерен масив с произволна дължина и връща нов масив, заделен с точно необходимата памет. Новият масив съдържа само онези елементи, които се делят на поне един от съседите си.

```
Вход:
[5, 10, 20, 4, 2, 7]

Изход:
[10, 20, 4]
```

### Задача 3 → Сливане на два сортирани масива

Напишете функция, която приема два едномерни масива, сортирани във възходящ ред, и връща нов масив, който представлява сливането им в един сортиран масив.

### Задача 4 → Създаване на нов масив без повторения

Напишете функция, която приема масив и връща нов масив, съдържащ всички елементи от първоначалния, но подредени във възходящ ред и без повторения.

### Задача 5 → Преподреждане на масив спрямо елемент

Напишете функция, която приема масив от цели числа и цяло число `x` (елемент на масива). Функцията трябва да върне нов масив, в който всички елементи по-малки от `x` са разположени вляво от него, а всички по-големи - вдясно. Заделете новия масив с точно необходимата памет.

```
Вход:
[1, 5, 6, 3, 0, -1, 2, 9, 7], x = 3

Изход:
[1, 0, 2, -1, 3, 6, 5, 9, 7]
```

### Задача 6 → Брой равенства между три сортирани масива

Дадени са три сортирани във възходящ ред масива `a`, `b` и `c`. Напишете функция, която връща броя на елементите, които са равни в трите масива (т.е. елементи `a_i = b_j = c_k`).

### Задача 7 → Генериране на всички непразни подмасиви

Напишете функция, която приема едномерен масив и връща масив от масиви, съдържащ всички непразни подмасиви на входния масив. Всеки подмасив трябва да е заделен с точно необходимата памет.

```
Вход:
[1, 2, 3]

Изход:
[1], [2], [3], [1, 2], [2, 3], [1, 3], [1, 2, 3]
```

### Задача 8 → Обхождане на матрица по диагонали

Напишете функция, която приема матрица от цели числа с размер `n × m` и обхожда елементите ѝ по диагонали, успоредни на главния диагонал, движейки се отгоре надолу. Запишете резултата в едномерен масив.

```
Вход:
1 2 3 4
5 6 7 8
9 10 11 12

Изход:
[4, 3, 8, 2, 7, 12, 1, 6, 11, 5, 10, 9]
```

### Задача 9 → Работа с динамична матрица с плаваща точка

Напишете програма с функции за динамична матрица от числа с плаваща точка, които:

- Въвеждат матрица от стандартния вход
- Извеждат матрица на екрана
- Събират две матрици
- Изваждат две матрици
- Умножават две матрици
- Транспонират матрица

### Задача 10 → Сортиране на матрица с монотонно намаляващи редове и колони

Напишете функция, която приема матрица с размер `n × m` и сортира нейните елементи така, че всеки ред и всяка колона да са монотонно намаляващи.