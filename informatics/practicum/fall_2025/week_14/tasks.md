# Подготовка за писмен изпит

Условия на задачите от миналогодишния писмен изпит.

## Задача 1 → Редица по квадратите на цифрите

Дадено е цяло положително число `a`. Разглеждаме редицата `a₁, a₂, a₃, ...`, където `a₁ = a` и за `i > 1`, `aᵢ` е равно на сумата от квадратите на цифрите на `aᵢ₋₁`.

### Срещания на число в редицата

Напишете функция `sequence`, която за дадени **цели положителни числа** `a`, `k` и `n` пресмята колко пъти `k` се среща измежду първите `n` члена на разглежданата редица.

### `k`-балансирана редица

За дадено `a` казваме, че редицата е `k`-балансирана, ако сумата на първите `k` елемента е по-малка от дадено число `A`, а сумата на първите `(k + 1)` елемента е по-голяма или равна на `A`.

Напишете **програма**, която прочита от стандартния вход стойност за `a`, след което прочита последователно стойности за `A`, до прочитането на отрицателно число, и за всяка прочетена стойност извежда за кое `k` редицата е `k`-балансирана. Ако няма такава стойност на `k` (по-малка или равна на 1000), да се изведе текста `"MAX"`.

---

## Задача 2 → Тегло на клетка в таблица

Дадена е таблица с `n` реда и `m` стълба. В клетките на таблицата са записани последователно по редове целите положителни числа `1, 2, 3, ...`.

За клетка, намираща се на `i`-тия ред и `j`-тия стълб, разглеждаме четири лъча, започващи от клетката и излизащи под ъгъл 45°, така че да са насочени съответно нагоре-наляво, нагоре-надясно, надолу-наляво и надолу-надясно. Тегло на клетката наричаме сумата от всички числа в таблицата, намиращи се по тези лъчи.

**Забележка:** Числото в разглежданата клетка участва за всеки лъч с дължина повече от едно, т.е. може да участва *до* четири пъти в тази сума.

Напишете **функция**, която:

- Прочита от стандартния вход числата `n` и `m` и генерира описаната таблица
- Пресмята теглото на дадена клетка от таблицата
- Изтрива всички редове от таблицата, в които има елементи с тегло дадена стойност (резултатна таблица трябва да е записана в точно количество памет)

Демонстрирайте функциите в коректна програма.

```
Вход:
3 4
```

Таблицата е следната:

| 1 | 2 | 3 | 4 |
|---|---|---|---|
| 5 | 6 | 7 | 8 |
| 9 | 10 | 11 | 12 |

Тегла на клетките:

| 18 | 7 + 21 = 28 | 18 + 11 = 29 | 21 |
|----|----|----|----|
| 7 + 15 = 22 | 7 + 9 + 15 + 17 = 48 | 9 + 19 + 11 + 17 = 56 | 11 + 19 = 30 |
| 18 | 15 + 21 = 36 | 18 + 19 = 37 | 21 |

Резултат след изтриване на редове с тегло 18:

| 5 | 6 | 7 | 8 |

---

## Задача 3 → Цензуриране на числа в текст

Напишете функция, която заменя всяко срещане на цяло неотрицателно число в подаден като аргумент символен низ с три звездички (`***`). Резултатът да се върне като нов символен низ. Числото е максимална по включване последователност от цифри.

Демонстрирайте функцията в програма, която прочита от стандартния вход текст с не повече от 1023 символа и извежда получената от функцията цензурирана версия.

**Забележка:** За резултатния низ да бъде заделена точно толкова памет, колкото е необходима.

```
Вход:
Пътувам с автобуси 94 и 102.

Изход:
Пътувам с автобуси *** и ***.
```

---

## Задача 4 → Търсене на думи в таблица

Дадена е таблица с `n` реда и `m` стълба, в която са записани символи. Две клетки в таблицата ще наричаме съседни, ако имат обща стена, т.е. всяка клетка има най-много четири съседа.

### Проверка дали дума се чете от позиция

Напишете **функция**, която проверява дали от дадена позиция в таблицата може да се премине през съседни клетки и така да се прочете дадена дума. Празният низ може да бъде прочетен винаги.

### Филтриране на думи

Напишете **функция**, която получава като аргументи такава таблица и масив с думи. Да се премахнат от масива думите, които не могат да се прочетат в матрицата с начало някоя клетка.

### Демонстрация

Демонстрирайте извикването на горната функция в кратка програма, която прочита от стандартния вход таблицата и масива с думи и извежда на екрана думите, които могат да се прочетат в таблицата. Въведете броя на думите и самите думи, като можете да приемете, че всяка дума е с по-малко от 128 символа.