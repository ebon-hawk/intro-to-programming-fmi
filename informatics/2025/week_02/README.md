# Типове данни и особености на типовете. Променливи и константи. Операции и изрази. Вход и изход

### Задача 1 → Изходни операции

Декларирайте променливи от тип `char`, `double`, `float` и `int`. Инициализирайте ги и изведете стойностите им на екрана.

### Задача 2 → Прости аритметични операции

Прочетете от потребителя две цели числа и изведете сумата, разликата, произведението и частното им (реално число).

### Задача 3 → Цяло и реално деление

Прочетете две цели числа `a` и `b`. Изведете резултата от цялото и реалното им деление.

### Задача 4 → Явни и неявни преобразувания

Прочетете цяло число `n`. Изчислете `1 / n` и `1.0 / n`. Изведете двата резултата и сравнете стойностите.

### Задача 5 → ASCII стойности

Да се изведат числените стойности от ASCII таблицата на символите `'0'`, `'1'`, `'9'`, `'B'` и `'F'`.

**Цел:** Да се демонстрира числовото представяне на символите в C чрез ASCII стойностите им.

### Задача 6 → Латинска азбука

Създайте програма, която по подадена **малка буква** от латинската азбука, прочетена от стандартния вход, извежда на стандартния изход съответстващата ѝ **главна буква**.

### Задача 7 → Константи

Дефинирайте константа `PI = 3.14159`. Прочетете радиуса на окръжност и изчислете обиколката и лицето ѝ.

### Задача 8 → Размери на типовете

Изведете размера на типовете `char`, `double`, `float` и `int` в байтове.

**Цел:** Да се разгледа вътрешното представяне на типовете данни в паметта.

### Задача 9 → Overflow

Декларирайте променлива от тип `unsigned char` и увеличавайте стойността ѝ, докато премине максималната граница. Наблюдавайте резултата.

**Цел:** Да се демонстрира препълване при числовите типове (когато стойността надвиши максималния диапазон, тя "прескача" и започва от минималната възможна стойност).

```
Изход:
254
255
0
1
...
```

### Задача 10 → Размяна на променливи

Напишете програма, която разменя стойностите на две целочислени променливи. Използвайте една допълнителна променлива. А можете ли без нея?

### Задача 11 → Мравката и трохите

Мравка иска да пренесе `N` трохи в мравуняка си. Първата троха се намира на разстояние **2 см** от мравуняка, втората - на **5 см**, ..., `N`-тата - на **(3N - 1)** см. Всички трохи се намират върху една права, а мравката може да носи **само една троха наведнъж**.

Напишете програма, която по въведено цяло неотрицателно число `N` извежда **общото разстояние**, което мравката трябва да измине. Тествайте с различни стойности за `N`. Какво наблюдавате?

**Цел:** Да се наблюдава влиянието на избора на тип данни (`int` срещу `long long`) върху точността на изчисленията и ефекта от препълване.

```
Вход:
3

Изход:
Total distance: 30
```

### Задача 12 → Броене на положителни и отрицателни числа

Създайте програма, която прочита три цели числа и извежда:

- Броя на положителните числа
- Броя на отрицателните числа

```
Вход:
-3 0 7

Изход:
Negative: 1
Positive: 1
```

### Задача 13 → Сума и произведение

Създайте програма, която прочита четирицифрено число и извежда:

- Сумата на цифрите му;
- Произведението на цифрите му.

```
Вход:
1234

Изход:
Product: 24
Sum: 10
```

### Задача 14 → Високосна година

Създайте програма, която прочита число, представляващо година, и извежда:

- `1`, ако годината е високосна
- `0`, ако годината не е високосна

> **Бележка:** Една година е високосна, ако се дели на 4 и **не** се дели на 100, или се дели на 400.

### Задача 15 → Квадратно уравнение

Въведете три числа `a`, `b` и `c` - коефициенти на уравнението `ax² + bx + c = 0`. Решете уравнението и изведете корените му, като разгледате всички възможни случаи.

```
Вход 1:
1 -3 2

Изход 1:
x1 = 2.00
x2 = 1.00

Вход 2:
1 2 1

Изход 2:
x = -1.00

Вход 3:
1 0 1

Изход 3:
NaN
```

### Задача 16 → Сфера

Напишете програма, която прочита радиуса на сфера, след което изчислява:

- Диаметъра на сферата
- Обиколката на големия кръг на сферата
- Обема на сферата

> **Бележка:** Използвайте константа `PI` и подходящи типове данни.

```
Вход:
3

Изход:
Circumference: 18.85
Diameter: 6.00
Volume: 113.10
```

---

### Теоретичен обзор

Основни типове данни в C с описание, размер и форматиращи спецификатори:

| Тип данни | Описание | Стандартен размер (байта) | Форматиращ спецификатор |
|------------|-----------|-------------------------|--------------------------|
| `char` | Символ | 1 | `%c` |
| `double` | Реално число (двойна точност) | 8 | `%lf` |
| `float` | Реално число (единична точност) | 4 | `%f` |
| `int` | Цяло число | 4 | `%d` |
| `long` | По-голям тип цяло число | 8 | `%ld` |
| `short` | По-малък тип цяло число | 2 | `%hd` |
| `unsigned int` | Цяло число без знак | 4 | `%u` |

Спецификатори за низове, реални числа с точност и указатели:

| Спецификатор | Описание |
|---------------|-----------|
| `%.2f` | Реално число с два знака след десетичната точка |
| `%p` | Указател (адрес) |
| `%s` | Низ |
| `%X` / `%x` | Цяло число в шестнадесетичен формат |

Основни оператори в C и тяхното действие:

| Категория | Оператори | Описание |
|------------|------------|-----------|
| **Аритметични** | `+`, `-`, `*`, `/`, `%` | Събиране, изваждане, умножение, деление, остатък |
| **Битови** | `&`, `\|`, `^`, `~`, `<<`, `>>` | Битови операции върху цели числа (И, ИЛИ, XOR, отрицание, изместване наляво/надясно) |
| **Декремент/Инкремент** | `--`, `++` | Намаляване или увеличаване с 1 |
| **Запетайка** | `,` | Изпълнение на няколко израза в една инструкция |
| **Логически** | `&&`, `\|\|`, `!` | Логическо И, ИЛИ, отрицание |
| **Оператори за присвояване** | `=`, `+=`, `-=`, `*=`, `/=`, `%=` | Присвояване и съкратени операции |
| **Релационни** | `<`, `>`, `<=`, `>=`, `==`, `!=` | Сравнения между стойности |
| **Тернарен** | `?:` | Условен оператор (`условие ? стойност1 : стойност2`) |

---

### Полезни ресурси и допълнителни материали

- [ASCII Table](https://www.asciitable.com/)
- [Floating Point Representation](https://www.geeksforgeeks.org/digital-logic/introduction-of-floating-point-representation/)